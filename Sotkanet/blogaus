* Avoimet R-hakurutiinit Sotkanet-indikaattoripankille *

Terveyden ja hyvinvoinnin laitos (THL) on avannut avoimen
koneluettavan rajapinnan
[SOTKAnet-indikaattoripankkiin](http://uusi.sotkanet.fi/portal/page/portal/etusivu/tietoa_palvelusta),
joka tarjoaa ajantasaiseen kuntajakoon pohjautuvia tilastoja
väestörakenteesta, hyvinvoinnista sekä sosiaali- ja terveyspalveluiden
käytöstä vuodesta 1990 alkaen. Mukana on esimerkiksi THL:n
[sairastavuusindeksi](http://terveytemme.fi), johon on koottu tietoa
useista rekistereistä keskeisten sairauksien esiintyvyydestä eri
puolilla maata sekä ikävakioituina että absoluuttisina arvoina ja
keskeisiä terveystilastoja Euroopan alueelta. Yhteensä yli 2000
tilastoindikaattorin kokoelmaa voi selata SOTKAnetin
[portaalisivulla](http://uusi.sotkanet.fi/portal/page/portal/etusivu/hakusivu).

Tietojen tehokas tutkimuskäyttö edellyttää joustavia
data-analyysivälineitä ja mahdollisuutta yhdistellä aineistoja muihin
tietolähteisiin. [R-kieli](www.r-project.org) on tieteellisessä
laskennassa suosittu avoimen lähdekoodin laskentaympäristö, johon on
saatavilla laskenta- ja visualisointimenetelmien lisäksi käteviä
välineitä keskeisten aineistojen automatisoituun hakuun,
esikäsittelyyn ja yhdistelyyn. Suomalaisten tiedonlouhijoiden
tarpeisiin vastaa avoimen datan työkalupakki
[sorvi](http://louhos.github.com/sorvi), joka sisältää automatisoidut
hakurutiinit [n. 20 keskeiselle kotimaiselle
tietoaineistolle](https://github.com/louhos/sorvi/wiki/data/).

Olemme nyt lisänneet valmiit R-hakurutiinit SOTKAnetin
aineistoille. Esimerkkejä paketin käyttöön löytyy
[Datawikistä](https://github.com/louhos/sorvi/wiki/Sotkanet). Voit
selata koodia ja kokeilla keskeisiä toimintoja helposti
[Opasnet-sivuston](http://fi.opasnet.org/fi/Sotkanet)
vuorovaikutteisessa palvelinsovelluksessa ennen paketin asentamista
omalle koneelle. 

Tieteellisen laskennan ja avoimen koneluettavan väestödatan
yhdistäminen tarjoaa uusia mahdollisuuksia kvantitatiiviseen
yhteiskuntatieteeseen. Erityisen lupaava on mahdollisuus yhdistellä
aineistoja keskenään. [Opasnet-sivuston
esimerkeissä](http://fi.opasnet.org/fi/Sotkanet) näytetään
yksinkertaisia esimerkkejä kartta- ja aikasarjavisualisoinneista ja
SOTKAnetin yhdistämisestä [Maanmittauslaitoksen avoimeen
paikkatietoon](http://www.maanmittauslaitos.fi/avoindata). Syvällisempi
pureutuminen tietomassaan vaatii perehtymistä aihepiiriin ja hyviä
tutkimuskysymyksiä. Laskentarutiinien automatisoinnin ansiosta tähän
vapautuu entistä enemmän aikaa. Lisäksi laskennan automatisointi
kasvattaa analyysien toistettavuutta, läpinäkyvyyttä ja
luotettavuutta.


** Aineistojen tekninen toteutus ja käyttöoikeudet **

Rajapinta on tarkoitettu tietojen noutamiseen erissä niiden
jatkokäyttöä varten eri sovelluksissa; sitä ei ole tarkoitettu
jatkuvaan verkon kautta tapahtuvaan käyttöön.  Rajapinnan kautta
saatua aineistoa käytettäessä on mainittava lähteenä Terveyden ja
hyvinvoinnin laitos ja SOTKAnet sekä tarjottava linkki osoitteeseen
[http://www.sotkanet.fi]. Kunkin aineiston osalta on mainittava
erikseen tilaston tai indikaattorin tuottajataho.  Aineistojen
käyttöoikeudet riippuvat tilaston tuottajatahosta. Tarkempia tietoja
aineistojen lisensoinnista, käyttöoikeuksista, viittauskäytännöistä,
rajapinnan teknisestä toteutuksesta ja muista yksityiskohdista kertoo
[SOTKAnet REST API])http://uusi.sotkanet.fi/portal/pls/portal/!PORTAL.wwpob_page.show?_docname=22001.PDF).


